---
title: "Blokada pornografii w polskim internecie? 
Sprawdzamy założenia ustawy"
description: 
image: "../../public/blogs/dziecko.webp"
publishedAt: "2024-07-05"
updatedAt: "2024-07-04"
author: "Jarek Szepelak"
isPublished: true
tags: 
- News
---

<h3>Projekt ustawy o ochronie małoletnich przed pornografią </h3>
<p>Omawiana od wielu lat blokada pornografii mająca chronić małoletnich ma wreszcie trafić do parlamentu. W przypadku, gdy treść ustawy zostanie przegłosowana i podpisana przez prezydenta, dostawcy usług telekomunikacyjnych będą zobowiązani do poszerzenia swoich usług o opcję blokady.</p>

<p>Nowa ustawa została przyjęta przez rząd w kwietniu, co było następstwem wieloletnich dyskusji na ten temat. Dzięki temu projektowi użytkownicy internetu zyskają opcję uruchomienia blokady nieodpowiednich treści w swoim gospodarstwie domowym.</p>

<p>W ostatnich latach toczyła się długa dyskusja dotycząca sposobu zabezpieczenia małoletnich przed nieodpowiednimi treściami w internecie. Mówimy tutaj o treściach pornograficznych, stworzeniu takich mechanizmów, w których rodzice mogliby podejmować decyzje o odpowiednim zabezpieczeniu w tym obszarze — przekazał rzecznik rządu Piotr Müller.</p>

<p>Jeśli ustawa wejdzie w życie, na operatorów usług telekomunikacyjnych zostanie nałożony obowiązek wprowadzenia możliwości blokady pornografii do swoich ofert, który zacznie obowiązywać już 1 września tego roku. Kara za zaniechanie tych czynności będzie kosztowała spóźnialskich dostawców równowartość nawet 1% zeszłorocznych przychodów, z uwzględnieniem maksymalnej kwoty wynoszącej 1 milion złotych.</p>

<h3>Blokada pornografii</h3>
<p>Głównym celem ustawy ma być nałożenie na polskich operatorów internetu nakazu udostępnienia funkcji, dzięki której dostęp do treści dla dorosłych ma być zablokowany. Janusz Cieszyński, minister cyfryzacji wypowiedział się już o najważniejszym elemencie projektu, czyli wolności wyboru indywidualnego użytkownika internetu. Nowa funkcja ma bowiem stanowić jedynie bezpłatne udogodnienie, o którego uruchomieniu w swoim gospodarstwie domowym będzie decydować klient.</p>

<p>Jest to szczególnie istotne w kontekście trwających już od kilku lat rozmów i planów ograniczenia dostępu do treści pornograficznych w Polsce, nie tylko dla małoletnich, ale i dorosłych. W rzeczywistości projekt ustawy przewiduje, że dorosła osoba nie zostanie pozbawiona dostępu do portali z treściami nieodpowiednimi dla osób poniżej 18. roku życia. Wiadomo już też, że Ministerstwo Cyfryzacji nie będzie prowadzić rejestru użytkowników, którzy postanowili uruchomić blokadę w swoim domu.</p>
